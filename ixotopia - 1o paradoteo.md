>   **ΗΧΟΤΟΠΙΑ ΣΤΗΝ ΑΡΧΙΤΕΚΤΟΝΙΚΗ ΘΕΩΡΙΑ**

**ΙΟΝΙΟ ΠΑΝΕΠΙΣΤΗΜΙΟ**

**ΜΕΤΑΠΤΥΧΙΑΚΟ ΠΡΟΓΡΑΜΜΑ**

**"ΤΕΧΝΕΣ & ΤΕΧΝΟΛΟΓΙΕΣ ΤΟΥ ΗΧΟΥ"**  


Ακουστική Οικολογία
===================

Η ακουστική οικολογία (acoustic ecology) συνιστά μία από τις πιο γρήγορα
αναπτυσσόμενες επιστήμες στο πλαίσιο των οικολογικο-ακουστικών σπουδών
(ecoacoustics studies). Στόχος της είναι η μελέτη της σχέσης μεταξύ του ήχου,
των έμβιων όντων και του περιβάλλοντος στο οποίο συνυπάρχουν όλα τα παραπάνω
(Schafer, 1993). Είναι μία επιστημονική προσέγγιση που αναπτύχθηκε αρχικά από
τον Schafer στο πλαίσιο του «Παγκόσμιου Πρότζεκτ Καταγραφής Ηχοτοπίων» (World
Soundscape Project). Αργότερα, το 1993 ιδρύθηκε ένα Παγκόσμιο Φόρουμ Ακουστικής
Οικολογίας (World Forum of Acoustic Ecology). Η ομάδα που ασχολήθηκε με το
Παγκόσμιο Πρότζεκτ Καταγραφής Ηχοτοπίων είχε ως στόχο την εύρεση λύσεων για τη
διαμόρφωση ενός ισορροπημένου οικολογικά ηχοτοπίου, στο οποίο θα υπάρχει μια
αρμονική σχέση ανάμεσα στα ηχητικά περιβάλλοντα και τις ανθρώπινες κοινότητες
(Schafer, 1993).

Αυτή η προσπάθεια οδηγούσε σε εφαρμογές οι οποίες συμπεριλάμβαναν εκπαιδευτικές
δραστηριότητες προσανατολισμένες στην ηχητική ρύπανση, στα ηχοτοπία, στην
πινακογράφηση ηχοτοπίων, στην ηχογράφηση, στα ηχητικά περιβάλλοντα και στους
απειλούμενους ήχους. Αποτέλεσμα αυτής της ερευνητικής προσπάθειας συνέβαλε στην
ίδρυση της Παγκόσμιας Βιβλιοθήκης Ηχοτοπίων (World Soundscape Library)
(Pijanowski et al., 2011).

Η ακουστική οικολογία εφαρμόζεται σε πολλά πεδία όπως είναι η ηχητική
κοινωνιολογία και το ραδιόφωνο. Για να γίνει πιο σαφές αυτό αρκεί να αναφερθούμε
σε παραδείγματα όπως είναι η εξάπλωση εφαρμογών της βιοακουστικής
(bioacoustics), η έμφαση στην ηχητική επίδραση αυτοκινητοδρόμων και αεροδρομίων,
η διευρυμένη εφαρμογή φωνογράφων (phonographers), η ανάπτυξη της μελέτης των
ηχητικών συστημάτων (soundscape composition) και η καταγραφή των ηχητικών
οικοσυστημάτων του ωκεανού (Samuels et al., 2010).

Αναφορικά με την χαρτογράφηση των πηγών θορύβου (noise map) σημειώνεται ότι
συνιστά μια γραφική αναπαράσταση των επιπέδων ήχου στο πλαίσιο μιας
συγκεκριμένης περιοχής και ως προς ένα ορισμένο διάστημα σε διαφορετικές
χρονικές φάσεις της ημέρας (πρωί, μεσημέρι, απόγευμα, νύχτα), όταν δηλαδή
καταγράφονται διαφορετικά ντεσιμπέλ. Στα σχέδια ανάπτυξης διαφορετικών
δραστηριοτήτων μέσα στον αστικό ιστό εντάσσονται και οι προαναφερθέντες χάρτες
με σκοπό την αξιολόγηση των σχεδίων δράσης για να προσδιοριστούν οι ηχητικά
ρυπασμένες περιοχές (Truax, 1999).

Σκοπός των χαρτών είναι ο υπολογισμός του μέσου όρου της έκθεσης των ανθρώπων σε
ορισμένα επίπεδα θορύβου. Επίσης, αυτό βοηθάει στην κατασκευή των προσόψεων των
κτιρίων ούτως ώστε να υπάρχει προστασία του εσωτερικού τους από τους δυνατούς
ήχους. Οι έρευνες για την ηχορύπανση αποκτούν καθολικό χαρακτήρα και μάλιστα ο
έλεγχος του θορύβου ταυτίζεται με την έννοια των ηχοτοπίων. Στόχος είναι η
βελτίωση της οικολογικής ποιότητας του αστικού χώρου μέσα από συγκεκριμένο
σχεδιασμό, δεδομένης της περιορισμένης πρόσβασης των ανθρώπων σε πόλεις και
φυσικούς χώρους με χαμηλά επίπεδα ήχου (Pijanowski et al., 2011).

Ακουσματική Περιγραφή του Χώρου
-------------------------------

Για να μελετηθεί ένα σύστημα μέσα από τη σκοπιά της ακουστικής οικολογίας πρέπει
να προσδιοριστεί η έννοια του χώρου (τοπίου) συνδυαζόμενη με την έννοια του ήχου
(sound) συνθέτει την έννοια του ηχοτοπίου (soundscape) (Schafer, 1993). H
χαρτογραφική απόδοση του ηχοτοπίου επιφέρει την περιγραφή του σε αντίστιξη με
τις μορφές και τις ιδιότητες του χώρου. Η περιγραφή του ηχητικού περιβάλλοντος
σε συνδυασμό με τα γεωγραφικά χαρακτηριστικά συνδέεται άμεσα με την καταγραφή
των ηχητικών πληροφοριών σε συγκεκριμένες θέσεις, καθώς και στην επεξεργασία
αυτών εντός ενός περιβάλλοντος χαρτογραφικής απεικόνισης (Samuels et al., 2010).

Το μοντέλο απόδοσης του ηχοτοπίου μιας πόλης βασίζεται στην ιδέα του αστικού
τοπίου και στα χαρακτηριστικά αυτού, ενώ συνιστά παράλληλα και το μέρος όπου
πραγματοποιούνται λειτουργίες και δραστηριότητες που παράγουν ορισμένους ήχους.
Η συνδυασμένη επεξεργασία των απαραίτητων πληροφοριών σε ένα χαρτογραφικό
περιβάλλον θα επιτευχθεί μέσα από τα Γεωγραφικά Συστήματα Πληροφοριών (Γ.Σ.Π.),
τα οποία έχουν χαρακτηριστεί ως εργαλεία για την οπτικοποίηση του ηχοτοπίου με
την ταυτόχρονη αντιπαράθεση των μορφών και των ιδιοτήτων του φυσικού χώρου και
των ηχητικών γεγονότων εντός αυτού (Truax, 1999).

Ορισμοί Ηχοτοπίου
-----------------

Το ηχοτοπίο που όπως αναφέρθηκε συνιστά βασική έννοια της ακουστικής οικολογίας
έχει στόχο να περιγράψει την ακουστική σχέση που αναπτύσσεται ανάμεσα στον
παρατηρητή και το περιβάλλον στον βαθμό στον οποίο γίνεται αντιληπτή από τον
άνθρωπο. Πρόκειται για έναν όρο ο οποίος έχει προκαλέσει πολλές συζητήσεις
μεταξύ των ερευνητών, για αυτό και ο ορισμός του δεν είναι μόνο ένας. Οι
επιστήμονες έχουν διατυπώσει πολλούς διαφορετικούς ορισμούς στην προσπάθεια τους
να παρουσιάσουν όσο πιο πληρέστερα γίνεται τον όρο «ηχοτοπίο» (Hendy, 2013).

Αρχικά, ο Καναδός περιβαλλοντολόγος Murray Schafer εδραίωσε το ηχοτοπίο ως πεδίο
επιστημονικής έρευνας, όμως παρόλα αυτά δεν διατύπωσε κάποιον ορισμό για το
περιεχόμενο του ηχοτοπίου (Schafer, 1993). Από την άλλη, ο Truax διατύπωσε τον
εξής ορισμό: «An enviroment of sound (or sonic enviroment) with emphasis on the
way it is perceived and understood by the individual, or by a society», δηλαδή:
«Ένα περιβάλλον ήχου (ή ηχητικό περιβάλλον) με έμφαση στον τρόπο με τον οποίο
γίνεται κατανοητό απο ένα άτομο ή απο μία κοινωνία». Επιπλέον, η Pauline
Oliveros, έδωσε για το ηχοτοπίο τον παρακάτω ορισμό: «All of the waveforms
faithfully transmitted to our audio cortex by the ear and its mechanisms»,
δηλαδή: «Όλες οι κυματομορφές οι οποίες μεταδίδονται πιστά στον ακουστικό μας
φλοιό απο το αυτί και τους μηχανισμούς του» (Samuels et al., 2010).

Αστικό Ηχοτοπίο
---------------

Το αστικό ηχοτοπίο που αφορά στο αστικό περιβάλλον περιγράφεται από
συγκεκριμένες ιδιότητες και ειδικότερα:

-   στο τοπίο (τοπογραφία – κατασκευές)

-   στις περιβαλλοντικές συνθήκες (ατμόσφαιρα, νερό, έδαφος)

-   στους ήχους του περιβάλλοντος ως αποτέλεσμα των δραστηριοτήτων και των
    λειτουργιών

-   στις ανθρώπινες δραστηριότητες, δομές και λειτουργίες της κοινωνίας

Τα παραπάνω δημιουργούνται και διαμορφώνονται από τις συνθήκες του περιβάλλοντος
και την μορφολογία του χώρου (Truax, 1999). Οι παραπάνω ιδιότητες διαμορφώνουν
μια σχέση δυναμική με σκοπό κάθε μια από αυτές να επηρεάζεται και να εξαρτάται
από τις άλλες.

Ηχητικοί Χάρτες
---------------

Αναφορικά με τους ηχητικούς χάρτες σημειώνεται ότι είναι ψηφιακοί γεωγραφικοί
χάρτες που εστιάζουν στην ηχητική απεικόνιση μιας ορισμένης τοποθεσίας.
Δημιουργούνται αφού κάνουν μια συσχέτιση με τα ορόσημα δηλαδή τους δρόμους, τα
καταστήματα, τους σιδηροδρομικούς σταθμούς και κάθε αντίστοιχο χώρο (Pijanowski
et al., 2011).

Σκοπός του ηχητικού χάρτη είναι η εκπροσώπηση ενός ορισμένου περιβάλλοντος με τη
χρήση του ηχοτοπίου σε αντίστιξη με τις οπτικές ενδείξεις. Οι ηχητικοί χάρτες
συνιστούν ένα από τα πιο αποτελεσματικά ακουστικά αρχεία του περιβάλλοντος και
μοιάζουν με τους ηχητικούς περίπατους (Hendy, 2013). Ωθούν τους συμμετέχοντες να
ακούσουν και να εκφράσουν την κρίση τους σχετικά με τους ήχους που ακούγονται
και με τον τρόπο που συμβάλλουν στην ισορροπία του ηχητικού περιβάλλοντος.

1.  Θεωρία Ηχοτοπίου

    1.  Ήχοι & Θόρυβοι

Ο απλός ήχος και τόνος αποτελεί τον ήχο που βρίσκεται σε μία συχνότητα και
προέρχεται από μια αρμονική διαταραχή. Από την άλλη, ο σύνθετος ήχος είναι ο
ήχος που δεν είναι απλός τόνος. Πρόκειται δηλαδή για κάθε περιοδικό σύνθετο
ήχος, όπως είναι για παράδειγμα η συγχορδία. Από την άλλη, ο θόρυβος είναι ο
κάθε μη περιοδικός, τυχαίος, σύνθετος ήχος που τις περισσότερες δεν είναι
ευχάριστος, αλλά αντιθέτως ανεπιθύμητος και δεν μεταφέρει χρήσιμες πληροφορίες.
Ο θόρυβος μπορεί να προκληθεί από πολλούς παράγοντες όπως ο άνεμος, οι
βιομηχανικές μονάδες, τα οχήματα κλπ. (Hendy, 2013).

Ηχοτοπίο
--------

Η μελέτη της ακοής στηρίζεται σε μεγάλο βαθμό σε έρευνες για τους αφηρημένους ή
μοσικούς ήχους και τον τρόπο με τον οποίο συνδέονται με τα ερεθίσματα του τόνου,
της έντασης και της χροιάς. Το μοντέλο της της ηχητικής αντίληψης στηρίζεται σε
ένα πλαίσιο επεξεργασίας πληροφοριών, στο οποίο η ακρόαση γίνεται αντιληπτή ως ο
μετασχηματισμός και η εσωτερική ανάλυση των πρώτων αισθητηριακών πληροφοριών
(Kang, 2006).

Σύμφωνα με τον Gaver, η αντίληψη των καθημερινών ήχων αποτελεί συχνά ένα σύνολο
γεγονότων και προσώπων που συνδέονται με τη μνήμη και το συμπέρασμα. Επιπλέον, ο
Truax έχει διαμορφώσει ένα διεπιστημονικό μοντέλο ακουστικής αντίληψης, που
βασίζεται στις έρευνες για την επικοινωνία τις οποίες χαρακτηρίζει ως ακουστική
επικοινωνία. Το μοντέλο στηρίζεται στην ιδέα της ανταλλαγής πληροφοριών όπου ο
ακροατής βρίσκεται στο κέντρο της διαδικασίας. Ο ήχος της μη ομιλίας κρίνεται ως
δευτερεύον κανάλι επικοινωνίας το οποίο μεταφέρει αποκλειστικά και μόνο τα
απλούστερα μηνύματα (Pijanowski et al., 2011).

Βιβλιογραφικές Αναφορές 
========================

Hendy, D. (2013). Noise: A Human History of Sound and Listening, HarperCollins.

Kang, J. (2006). Urban sound environment, CRC Press.

Pijanowski, B. C., Farina, A., Gage, S. H., Dumyahn, S. L., & Krause, B. L.
(2011). What is soundscape ecology? An introduction and overview of an emerging
new science. Landscape ecology, 26(9), 1213-1232.

Samuels, D. W., Meintjes, L., Ochoa, A. M., & Porcello, T. (2010). Soundscapes:
Toward a sounded anthropology. Annual Review of Anthropology, 39, 329-345.

Schafer, R. Murray (1993). The Soundscape: Our Sonic Environment and the Tuning
of the World, Inner Traditions/Bear.

Truax, B. (1999). Handbook for Acoustic Ecology. Burnaby. British Columbia:
Cambridge Street Publishing.
