---
abstract: "Είμαι εργαζόμενος στο εργαστήριο Ηχοτεχνίας του τμήματος Αρχιτεκτονικής του Εθνικού Μετσόβιου πολυτεχνείου. Το ενδιαφέρον μου και η ανάγκη να εμβαθύνω στις έννοιες της Αρχιτεκτονικής και της ακουστικής χώρων και της τεχνολογίας του ήχου και στην συσχέτιση τους με οδήγησαν να ακολουθήσω σε πρώτη φάση το πρόγραμμα ΤΤΗ «Τέχνες &Τεχνολογίες του ήχου» του Ιόνιου Πανεπιστήμιου και στην συνέχεια να επιλέξω ως εργασία β’ εξαμήνου-Πτυχιακή την προσέγγιση στο ηχητικό περιβάλλον μέσα από την εμπειρία του αρχιτεκτονικού χώρου (ύστερα από συζήτηση και σχετική πρόταση του κ. Μνιέστρη: «Τα Ηχοτοπία στην Αρχιτεκτονική Επιστήμη»)"
---

Η έρευνά μου θα ήθελα να μελετήσει το ηχητικό περιβάλλον και τη σχέση του με την
αρχιτεκτονική θεωρία και πρακτική και κατά συνέπεια και με το σύγχρονο
αρχιτεκτονικό σχεδιασμό. Επίσης επιθυμώ να αναδείξει την ανάγκη ένταξης του
ηχητικού, ακουστικού και αντιθορυβικου σχεδιασμού στην εισαγωγή του
αρχιτεκτονικού σχεδιασμού.

Αφετηρία της προβληματικής της έρευνας αποτελούν τα πλαίσια διαμόρφωσης και
σχεδιασμού του ηχητικού περιβάλλοντος, τα οποία αναδύονται μέσα από τον
αρχιτεκτονικό σχεδιασμό, είτε αυτά λέγονται ακουστικός σχεδιασμός, είτε
πολεοδομική ηχοπροστασία, καθώς και η νοηματοδότηση του αρχιτεκτονικού χώρου
μέσα από την ανάλυση και το σχεδιασμό του ηχητικού περιβάλλοντος. Η έρευνα, μέσα
από τη μελέτη σύγχρονων θεωρητικών και πρακτικών επιπέδων της σχέσης ήχου και
αρχιτεκτονικού χώρου και τη διασαφήνιση επιστημονικών αλλά και καλλιτεχνικών
μεθόδων ανάλυσης και σχεδιασμού του ηχοτοπίου, ανασυνθέτει την παραδοσιακή σχέση
ήχου και αρχιτεκτονικού χώρου, έχοντας ως βάση τον αρχιτεκτονικό σχεδιασμό.
Συγκεκριμένα, ο έλεγχος του ήχου, είτε ως μουσική παράσταση, είτε ως ομιλία,
είτε ως θόρυβος, μέσα από τον ειδικά σχεδιασμένο αρχιτεκτονικό χώρο ήταν ένα από
τα ζητήματα τo οποίο απασχόλησε τους αρχιτέκτονες από την αρχαιότητα και το
οποίο συνεχίζει να τους απασχολεί, ακόμα και σήμερα.

Είναι γεγονός ότι υπήρξε ρήξη μεταξύ αρχιτεκτονικού και ακουστικού σχεδιασμού
στο παρελθόν. Αυτό οφείλεται σε παράλειψη κατηγοριοποίησης του ηχητικού
φαινομένου στην αρχιτεκτονική πρακτική και σχεδιασμό αλλά η τεχνολογική ανάπτυξη
έχει δώσει σημαντικά εργαλεία στον αρχιτέκτονα και είναι δυνατή η προσέγγιση
μεταξύ των δύο. Οι τεχνολογικές εξελίξεις και η γέννηση της ηλεκτρακουστικής
επιστήμης διέρρηξαν τη βαθιά και αδιαμεσολάβητη σχέση ήχου και αρχιτεκτονικού
χώρου εισάγοντας συγχρόνως μια άνευ προηγουμένου διεύρυνση της γνώσης για τη
φύση των ηχητικών κυμάτων και την αντίληψή τους. Οι νέες θεωρίες, σε ρήξη με τις
παραδοσιακές ιδέες για την τονικότητα και το ηχόχρωμα, έδωσαν στους σύγχρονους
καλλιτέχνες μια νέα σειρά από ηχητικά εργαλεία, ιδανικά για πειραματισμό και
έκφραση .

Σε τελική ανάλυση θα εξετασθεί η αναζήτηση λύσεων για ένα οικολογικά
ισορροπημένο ηχοτοπίο, όπου αναπτύσσεται μια αρμονική σχέση ανάμεσα στις
ανθρώπινες κοινότητες και τα ηχητικά περιβάλλοντα”. Θεωρώ ότι η ενασχόληση μου
με το παραπάνω θέμα θα μου προσφέρει γνώσεις και εφόδια πολύτιμα στην διεξαγωγή
των εργασιακών καθηκόντων μου καθώς και στην στοχευμενή σε συγκεκριμένους
στόχους εξέλιξη μου.
