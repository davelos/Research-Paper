>   **ΗΧΟΤΟΠΙΑ ΣΤΗΝ ΑΡΧΙΤΕΚΤΟΝΙΚΗ ΘΕΩΡΙΑ**

**ΙΟΝΙΟ ΠΑΝΕΠΙΣΤΗΜΙΟ**

**ΜΕΤΑΠΤΥΧΙΑΚΟ ΠΡΟΓΡΑΜΜΑ**

**"ΤΕΧΝΕΣ & ΤΕΧΝΟΛΟΓΙΕΣ ΤΟΥ ΗΧΟΥ"**

**ΚΟΜΠΙΛΑΚΟΣ ΠΕΤΡΟΣ**

Περιεχόμενα

1. Ακουστική Οικολογία 3

1.1. Ακουσματική Περιγραφή του Χώρου 4

1.2. Ορισμοί Ηχοτοπίου 5

1.3. Αστικό Ηχοτοπίο 5

1.4. Ηχητικοί Χάρτες 6

2. Θεωρία Ηχοτοπίου 7

2.1. Ήχοι & Θόρυβοι 7

2.2. Ηχοτοπίο 7

3. Ηχοτοπίο και Αρχιτεκτονική 8

3.1. Ηχητικό Περιβάλλον ως μια αρχιτεκτονική σχεδιαστική πρακτική 8

3.2. Εκπαιδευτικά προγράμματα αρχιτεκτονικής 11

Βιβλιογραφία 14

Ακουστική Οικολογία
===================

Η ακουστική οικολογία (acoustic ecology) αποτελεί μία από τις πιο γρήγορα
αναπτυσσόμενες επιστήμες στο πλαίσιο των οικοακουστικών σπουδών (ecoacoustics
studies). Ο στόχος αυτής της επιστήμης αφορά στη μελέτη της σχέσης που
αναπτύσσουν ο ήχος, τα έμβια όντα και το περιβάλλον, μέσα στο οποίο συνυπάρχουν
όλα τα παραπάνω (Schafer, 1993). Η ακουστική οικολογία περιγράφει μια
επιστημονική προσέγγιση η οποία αναπτύχθηκε, αρχικά, από τον Schafer στο πλαίσιο
του «Παγκόσμιου Πρότζεκτ Καταγραφής Ηχοτοπίων» (World Soundscape Project).
Αργότερα, το 1993 ιδρύθηκε ένα Παγκόσμιο Φόρουμ Ακουστικής Οικολογίας (World
Forum of Acoustic Ecology). Η ομάδα, η οποία ασχολήθηκε με το Παγκόσμιο Πρότζεκτ
Καταγραφής Ηχοτοπίων, στόχευε στην εύρεση λύσεων για τη διαμόρφωση ενός
ισορροπημένου οικολογικά ηχοτοπίου, μέσα στο οποίο θα δημιουργούσαν μια αρμονική
σχέση ανάμεσα στα ηχητικά περιβάλλοντα και τις ανθρώπινες κοινότητες (Schafer,
1993).

Η παραπάνω προσπάθεια κατευθυνόταν από εφαρμογές που συμπεριλάμβαναν
εκπαιδευτικές δραστηριότητες που προσανατολίζονταν στην ηχητική ρύπανση, στα
ηχοτοπία, στην πινακογράφηση ηχοτοπίων, στην ηχογράφηση, στα ηχητικά
περιβάλλοντα και στους απειλούμενους ήχους. Το αποτέλεσμα αυτής της ερευνητικής
προσπάθειας ώθησε στην ίδρυση της Παγκόσμιας Βιβλιοθήκης Ηχοτοπίων (World
Soundscape Library) (Pijanowski et al., 2011).

Η ακουστική οικολογία ως επιστήμη εφαρμόζεται σε πολλά πεδία όπως αυτά της
ηχητικής κοινωνιολογίας και του ραδιοφώνου. Για να γίνει πιο σαφές αυτό αρκεί να
αναφερθούμε σε κάποια χαρακτηριστικά παραδείγματα όπως είναι η εξάπλωση
εφαρμογών της βιοακουστικής (bioacoustics), η έμφαση στην ηχητική επίδραση
αυτοκινητοδρόμων και αεροδρομίων, η διευρυμένη εφαρμογή φωνογράφων
(phonographers), η ανάπτυξη της μελέτης των ηχητικών συστημάτων (soundscape
composition) και η καταγραφή των ηχητικών οικοσυστημάτων του ωκεανού (Samuels et
al., 2010).

Ο τρόπος που χαρτογραφούνται οι πηγές θορύβων (noise map) αποτελεί μια γραφική
αναπαράσταση των επιπέδων ήχου, που πραγματώνονται στο πλαίσιο μιας
συγκεκριμένης περιοχής, ενώ το διάστημά τους πραγματοποιείται σε διαφορετικές
χρονικές φάσεις της ημέρας (πρωί, μεσημέρι, απόγευμα, νύχτα), όταν δηλαδή
καταγράφονται διαφορετικά ντεσιμπέλ. Τα σχέδια ανάπτυξης διαφορετικών
δραστηριοτήτων μέσα στον αστικό ιστό συμπληρώνονται και οι προαναφερθέντες
χάρτες με βασικό σκοπό να αξιολογηθούν τα σχέδια δράσεις ώστε να προσδιοριστούν
οι ηχητικά ρυπασμένες περιοχές (Truax, 1999).

Η δημιουργία των χαρτών στοχεύει στον υπολογισμό του μέσου όρου της έκθεσης των
ανθρώπων σε ορισμένα επίπεδα θορύβου. Επίσης, αυτό θα βοηθήσει στην κατασκευή
των προσόψεων των κτιρίων, ούτως ώστε να δημιουργηθεί προστασία στο εσωτερικό
τους από τους δυνατούς ήχους. Οι έρευνες για την ηχορύπανση αποκτούν καθολικό
χαρακτήρα και μάλιστα ο έλεγχος του θορύβου ταυτίζεται με την έννοια των
ηχοτοπίων. Η βελτίωση της οικολογικής ποιότητας του αστικού χώρου πραγματώνεται
μέσα από έναν συγκεκριμένο σχεδιασμό, καθώς η πρόσβαση των ανθρώπων σε πόλεις
και φυσικούς χώρους με χαμηλά επίπεδα ήχου περιορίζεται αισθητά (Pijanowski et
al., 2011).

Ακουσματική Περιγραφή του Χώρου
-------------------------------

Για να μελετηθεί ένα σύστημα μέσα από τη σκοπιά της ακουστικής οικολογίας πρέπει
να προσδιοριστεί η έννοια του χώρου (τοπίου), η οποία συνδυάζεται παράλληλα με
την έννοια του ήχου (sound), συνθέτοντας την έννοια του ηχοτοπίου (soundscape)
(Schafer, 1993). H χαρτογραφική απόδοση του ηχοτοπίου επιφέρει μια κατάσταση που
πρέπει να περιγράφεται σε αντίστιξη με τις μορφές και τις ιδιότητες του χώρου. Η
περιγραφή του ηχητικού περιβάλλοντος σε συνδυασμό με τα γεωγραφικά
χαρακτηριστικά συνδέεται άμεσα με την καταγραφή των ηχητικών πληροφοριών σε
συγκεκριμένες θέσεις, καθώς και στο πώς επεξεργάζονται αυτά εντός ενός
περιβάλλοντος που χαρτογραφείται η απεικόνιση (Samuels et al., 2010).

Το μοντέλο απόδοσης του ηχοτοπίου μιας πόλης βασίζεται στην ιδέα του αστικού
τοπίου και στα χαρακτηριστικά αυτού, ενώ, παράλληλα, αντλεί πληροφορίες από το
μέρος μέσα στο οποίο πραγματοποιούνται οι λειτουργίες και δραστηριότητες οι
οποίες παράγουν ορισμένους ήχους. Η συνδυασμένη επεξεργασία των απαραίτητων
πληροφοριών σε ένα χαρτογραφικό περιβάλλον θα επιτευχθεί μέσα από τα Γεωγραφικά
Συστήματα Πληροφοριών (Γ.Σ.Π.), τα οποία έχουν χαρακτηριστεί ως εργαλεία για να
οπτικοποιηθεί το ηχοτοπίο. Η οπτικοποίηση του ηχοτοπίου πραγματώνεται με την
ταυτόχρονη αντιπαράθεση των μορφών και των ιδιοτήτων του φυσικού χώρου και των
ηχητικών γεγονότων εντός αυτού (Truax, 1999).

Ορισμοί Ηχοτοπίου
-----------------

Το ηχοτοπίο που, όπως αναφέρθηκε, αποτελεί μια βασική έννοια της ακουστικής
οικολογίας στοχεύει στο να περιγράψει την ακουστική σχέση που αναπτύσσεται
ανάμεσα στον παρατηρητή και το περιβάλλον σε βαθμό στον οποίο ο άνθρωπος την
αντιλαμβάνεται. Πρόκειται για έναν όρο ο οποίος έχει προκαλέσει πολλές
συζητήσεις μεταξύ των ερευνητών, για αυτό και ο ορισμός του δεν περιορίζεται σε
έναν μόνο. Οι επιστήμονες έχουν διατυπώσει πολλούς διαφορετικούς ορισμούς στην
προσπάθεια τους να παρουσιάσουν όσο πιο πληρέστερα γίνεται τον όρο «ηχοτοπίο»
(Hendy, 2013).

Αρχικά, ο Καναδός περιβαλλοντολόγος Murray Schafer εδραίωσε το ηχοτοπίο ως ένα
πεδίο επιστημονικής έρευνας, ωστόσο δεν διατύπωσε κάποιον ορισμό για να
προσδιορίσει το περιεχόμενο του ηχοτοπίου (Schafer, 1993). Από την άλλη, ο Truax
διατύπωσε τον εξής ορισμό: «An enviroment of sound (or sonic enviroment) with
emphasis on the way it is perceived and understood by the individual, or by a
society», δηλαδή: «Ένα περιβάλλον ήχου (ή ηχητικό περιβάλλον) με έμφαση στον
τρόπο με τον οποίο γίνεται κατανοητό απο ένα άτομο ή απο μία κοινωνία».
Επιπλέον, η Pauline Oliveros, έδωσε για το ηχοτοπίο τον παρακάτω ορισμό: «All of
the waveforms faithfully transmitted to our audio cortex by the ear and its
mechanisms», δηλαδή: «Όλες οι κυματομορφές οι οποίες μεταδίδονται πιστά στον
ακουστικό μας φλοιό απο το αυτί και τους μηχανισμούς του» (Samuels et al.,
2010).

Αστικό Ηχοτοπίο
---------------

Το αστικό ηχοτοπίο, που αναφέρεται στο αστικό περιβάλλον, περιγράφεται από
συγκεκριμένες ιδιότητες:

-   στο τοπίο (τοπογραφία – κατασκευές)

-   στις περιβαλλοντικές συνθήκες (ατμόσφαιρα, νερό, έδαφος)

-   στους ήχους του περιβάλλοντος ως αποτέλεσμα των δραστηριοτήτων και των
    λειτουργιών

-   στις ανθρώπινες δραστηριότητες, δομές και λειτουργίες της κοινωνίας

Τα παραπάνω δημιουργούνται και διαμορφώνονται από τις συνθήκες του περιβάλλοντος
και την μορφολογία του χώρου (Truax, 1999). Οι παραπάνω ιδιότητες διαμορφώνουν
μια δυναμική σχέση που στοχεύει σε κάθε μια από αυτές να επηρεάζεται και να
εξαρτάται από τις άλλες.

Ηχητικοί Χάρτες
---------------

Πρέπει να αναφερθεί ότι οι ηχητικοί χάρτες προσομοιάζουν με την έννοια των
ψηφιακών γεωγραφικών χαρτών, οι οποίοι εστιάζουν στην ηχητική απεικόνιση μιας
ορισμένης τοποθεσίας. Αυτοί αναπαριστώνται, αφού δημιουργούν μια συσχέτιση με τα
ορόσημα, δηλαδή τους δρόμους, τα καταστήματα, τους σιδηροδρομικούς σταθμούς και
κάθε αντίστοιχο χώρο (Pijanowski et al., 2011).

Ο σκοπός του ηχητικού χάρτη βασίζεται στην εκπροσώπηση ενός ορισμένου
περιβάλλοντος, όπου χρησιμοποιείται το ηχοτοπίο σε αντίστιξη με τις οπτικές
ενδείξεις. Οι ηχητικοί χάρτες αποτελούν ένα από τα πιο αποτελεσματικά ακουστικά
αρχεία του περιβάλλοντος και προσομοιάζουν με τους ηχητικούς περίπατους (Hendy,
2013). Αυτοί ωθούν τους συμμετέχοντες να ακούσουν και να εκφράσουν την κρίση
τους σχετικά με τους ήχους που ακούγονται και με τον τρόπο που συμβάλλουν στην
ισορροπία του ηχητικού περιβάλλοντος.

1.  Θεωρία Ηχοτοπίου

    1.  Ήχοι & Θόρυβοι

Οι έννοιες του απλού ήχου και τόνου περιγράφουν τον ήχο που βρίσκεται σε μία
συχνότητα και προέρχεται από μια αρμονική διαταραχή. Από την άλλη, ο σύνθετος
ήχος αναφέρεται στον ήχο που δεν είναι απλός τόνος. Πρόκειται, δηλαδή, για κάθε
περιοδικό σύνθετο ήχο, όπως είναι, για παράδειγμα, η συγχορδία. Από την άλλη
πλευρά, ο θόρυβος σχετίζεται με την έννοια του κάθε μη περιοδικού, τυχαίου,
σύνθετου ήχου που τις περισσότερες δεν είναι ευχάριστος, αλλά αντίθετα
ανεπιθύμητος και δεν μεταφέρει χρήσιμες πληροφορίες. Ο θόρυβος μπορεί να
προκληθεί από πολλούς παράγοντες όπως ο άνεμος, οι βιομηχανικές μονάδες, τα
οχήματα κλπ. (Hendy, 2013).

Ηχοτοπίο
--------

Η μελέτη της ακοής στηρίζεται σε μεγάλο βαθμό σε έρευνες για τους αφηρημένους ή
μοσικούς ήχους και στον τρόπο με τον οποίο συνδέονται με τα ερεθίσματα του
τόνου, της έντασης και της χροιάς. Το μοντέλο της ηχητικής αντίληψης πηγάζει από
ένα πλαίσιο επεξεργασίας πληροφοριών, στο οποίο η ακρόαση γίνεται αντιληπτή ως ο
μετασχηματισμός και η εσωτερική ανάλυση των πρώτων αισθητηριακών πληροφοριών
(Kang, 2006).

Σύμφωνα με τον Gaver, η αντίληψη των καθημερινών ήχων συντίθενται από ένα σύνολο
γεγονότων και προσώπων που συνδέονται με τη μνήμη και το συμπέρασμα. Επιπλέον, ο
Truax έχει διαμορφώσει ένα διεπιστημονικό μοντέλο ακουστικής αντίληψης, που
βασίζεται στις έρευνες για την επικοινωνία, τις οποίες χαρακτηρίζει ως ακουστική
επικοινωνία. Το μοντέλο στηρίζεται στην ιδέα της ανταλλαγής πληροφοριών όπου ο
ακροατής βρίσκεται στο κέντρο της διαδικασίας. Ο ήχος της μη ομιλίας θεωρείται
ως ένα δευτερεύον κανάλι επικοινωνίας, το οποίο μεταφέρει αποκλειστικά και μόνο
τα απλούστερα μηνύματα (Pijanowski et al., 2011).

1.  Ηχοτοπίο και Αρχιτεκτονική

    1.  Ηχητικό Περιβάλλον ως μια αρχιτεκτονική σχεδιαστική πρακτική

Οι αρχιτέκτονες έχουν ως βασική ενασχόλησή τους τον τρόπου που δομούνται οι
πόλεις και τα κτίρια, καθώς το τι μορφή παίρνουν. Αποτελεί γεγονός ότι δεν
ασχολούνται συχνά με το πώς «ακούγεται» η αρχιτεκτονική παρά μόνο όταν
παρατηρούν ότι κάποιος χώρος εκφράζει υπερβολικό θόρυβο (Kimmelman, 2015). Έχει
παρατηρηθεί ότι πολλές φορές ένας ήχος χαρακτηρίζεται ως έντονα αλλιώτικος με
αποτέλεσμα να κατανοείται ως ένας ήχος που δεν μπορεί να παράγει ένα διαφορετικό
ήχο.

Ένα ηχητικό περιβάλλον παρότι δύναται να εκλαμβάνεται με αόρατο ή ασυνείδητο
τρόπο δε συνεπάγεται ότι είναι κατώτερο υλικό από τα αρχιτεκτονικά υλικά που
αποτελούν το ξύλο, η πέτρα, το γυαλί, το φως κοκ. Ο αρχιτεκτονικός σχεδιασμός
έχει τη δυνατότητα να κατασκευάζει το ηχοτοπίο παρά το γεγονός ότι οι
αρχιτέκτονες αγνοούν αυτό το γεγονός. Ο παραμερισμός αυτού του γεγονότος δεν
παρατηρείται σε περιπτώσεις που οι αρχιτέκτονες κατασκευάζουν και διαμορφώνουν
ένα κτίριο όπως ένα χώρο μουσικής. Η σημαντικότητα του ήχου στην αρχιτεκτονική
εκφράζεται από τον Joshua (2015), ο οποίος επισημαίνει πως ο ήχος κρίνεται
ιδιαίτερα σημαντικός εάν κάποιος αρχιτέκτονας επιθυμεί να αναβαθμίσει τον αστικό
χώρο που διαμορφώνει.

Πρέπει να αναφερθεί ότι τα επίπεδα που εμπεριέχει ένας περιβαλλοντικός θόρυβος
μεταβάλλονται και χαμηλώνουν, αφού ο ήχος –για παράδειγμα- των οχημάτων
μεταβιβάζεται σε υπόβαθρο επίπεδο, ενώ παράλληλα δεν εξαλείφεται από την εικόνα
του ήχου. Στο ηχητικό περιβάλλον προστίθενται συνεχώς στοιχεία ήχων από
καλλιτεχνικές εγκαταστάσεις και παραστάσεις. Τα στοιχεία εμπλουτίζονται
περαιτέρω από όσους διαμένουν σε μια πόλη ή έναν τόπο διαμορφώνοντας ένα μοντέλο
αναβάθμισης του περιβάλλοντος, που σε αυτήν την περίπτωση χαρακτηρίζεται ως
επιτυχές και βιώσιμο (Karapostoli and Tsinikas, 2013).

Σύμφωνα με την αρχιτεκτονική θεωρία, ένα δομημένο περιβάλλον αποδέχεται ηχητικές
και οπτικές επιρροές, οι οποίες δομούν ένα πολυσύνθετο υπόβαθρο. Οι προφορικές
παραδόσεις που ανήκουν στην προϊστορική εποχή αναφέρουν πως ο ήχος ενσωματώνει
στις δυνατότητές του την αίσθηση πως ένας αρχιτεκτονικός χώρος διευρύνεται. Το
ίδιο ισχύει και για την σύγχρονη εποχή, αφού τα ηχητικά πλαίσια προβάλλονται
μέσω της αρχιτεκτονικής και ως συνέπεια αυτού επιδρούν στο να αναπτύσσεται
αρμονικά η αρχιτεκτονική φόρμα (Sheridan and Van Lengen, 2003).

Αποτελεί γεγονός πως πολλοί από τους σύγχρονους αρχιτέκτονες αναδιαμορφώνουν ένα
περιβάλλον από τη στιγμή που προωθούν τη σύνδεση του ήχου με έναν αρχιτεκτονικό
χώρο. Η αρμονία της αρχιτεκτονικής σε έναν χώρο εκφράζεται και επιτυγχάνεται με
την αίσθηση της ακοής και όχι μόνο της όρασης (Karapostoli and Tsinikas, 2013).
Το παραπάνω αιτιολογείται και από το παράδειγμα του αρχιτέκτονα Steen Eiler
Rasmussen (1964), ο οποίος επισήμανε τη χρησιμότητα του ήχου κατά τη διαδικασία
που υλοποιείται ένας αρχιτεκτονικός σχεδιασμός, ενώ παράλληλα τόνισε ότι για να
αφουγκραστεί κάποιος τον αρχιτεκτονικό χαρακτήρα χρησιμοποιεί την ακοή του πέρα
από την όραση. Ο ήχος αποτελεί ένα βασικό στοιχείο του αρχιτεκτονικού χώρου και
λειτουργεί ως κινητήριος παράγοντας στις περιπτώσεις που ο αρχιτέκτονας επιθυμεί
να προσδώσει ατμόσφαιρα στο έργο του (Zumthor, 2006). Ο Zumthor (2006)
χρησιμοποιεί έναν παραλληλισμό, μέσου του οποίου ταυτίζει τον αρχιτεκτονικό χώρο
με ένα μεγάλο μουσικό όργανο, εξηγώντας ότι μπορεί να επέλθει παραγωγή, ενίσχυση
ή αποσιώπηση ήχου. Συγκεκριμένα, αφηγείται πως τα σχήματα, οι επιφάνειες και τα
υλικά που χρησιμοποιεί σε κάθε του έργο προκαλούν τον μοναδικό ήχο που εδράζει
στις αρχιτεκτονικές του κατασκευές.

Επιπρόσθετα, ο αρχιτέκτονας Pallasmaa (2013) αποσαφηνίζει το ηχητικό προφίλ μιας
πόλης μέσα από το μεταβιομηχανικό τοπίο ήχου των πόλεων του Schafer. Πιο
αναλυτικά, ο αρχιτέκτονας εκφράζει την άποψη πως η κάθε πόλη χαρακτηρίζεται από
μια διακριτή ηχώ, η οποία διαμορφώνεται από τα αρχιτεκτονικά υλικά και ύφος, το
σχήμα, τον δρόμο και το μέγεθος. Δηλαδή, μια αναγεννησιακή πόλη θα προβάλλει
διαφορετική ηχώ από αυτή που θα εκφράζει μια πόλη που είναι μπαρόκ. Ο ίδιος
αναφέρει πως τα αστικά κέντρα εκλείπουν του προσωπικού χαρακτηριστικού που
προσφέρει η ηχώ, αφού οι σύγχρονοι κεντρικοί δρόμοι περιορίζουν τον ήχο, καθώς
δεν του επιτρέπουν να επιστρέψει. Το ίδιο παρατηρείται και στα σύγχρονα κτίρια
τα οποία απορροφούν τον ήχο, περιορίζοντας την επιστροφή του. Στους
προαναφερθέντες περιορισμούς συγκαταλέγεται και η μουσική που προωθείται από
διάφορα εμπορικά κέντρα, στοιχείο που ασκεί επιρροή ως προς το πώς
αντιλαμβάνεται κάποιος τον ακουστικό όγκο ενός χώρου (Pallasmaa, 2013).

Αν αναλογιστεί κάποιος την ακουστική οικολογία, ο αρχιτεκτονικός χώρος
εκλαμβάνεται με διαφορετική οπτική, καθώς μέσω της ακουστικής οικολογίας
εκφράζεται μια σχέση ανάμεσα στον ακροατή και το φυσικό –ή μη- περιβάλλον. Αυτή
η σχέση εξηγείται από το πώς κατανοεί ένας ακροατής τα ηχητικά στοιχεία ενός
εκάστοτε τόπου (Westerkamp, 2000). Η ατμόσφαιρα ενσωματώνει στα βασικά της
στοιχεία το ηχοτοπίο και είναι υπεύθυνη για το κατά πόσο ένα έργο χαρακτηρίζεται
από αρχιτεκτονική ποιότητα ή όχι (Zumthor, 2006). Η επικρατούσα ιδέα, η οποία
συνδέει άρρηκτα την αρχιτεκτονική με την καρτεσιανή τυπολογία, σχετίζεται άμεσα
με τις λανθάνουσες επιλογές που πραγματώνουν ορισμένοι αρχιτέκτονες (Malnar,
2004). Ένας τόπος συλλέγει ένα σύνολο εμπειριών, οι οποίες λαμβάνουν υπόσταση
μέσω των ακροατών του, και οι οποίες μπορούν να επεκταθούν σε εικόνες,
αισθήματα, νοητικά σχήματα, μνήμες (Walter, 1988).

Σύμφωνα με τα παραπάνω προκύπτει πως το ηχοτοπίο αποτελεί τον βασικό παράγοντα,
ο οποίος ευθύνεται για την κατασκευή των νοητικών σχημάτων μέσω των οποίων ένας
ακροατής ερμηνεύει τον τόπο. Επομένως, η ακουστική οικολογία, που ονομάζεται και
μουσική περιβάλλοντος, αναπαριστά το ηχοτοπίο του κόσμου που αντιλαμβάνεται ο
ακροατής και προσομοιάζει με μια μουσική σύνθεση (Schafer, 1977). Ο τρόπος που
συνδέεται η αρχιτεκτονική με τη μουσική ομοιάζει με τον τρόπο που συσχετίζεται η
αρχιτεκτονική με μια νεκρή μουσική ή μια κοσμογονική παράδοση (Martin, 1994).
Συμπληρωματικά, ο Novak (2016) αυτοχαρακτηρίζεται ως trans-αρχιτέκτονας, ο
οποίος εμπλουτίζει τα αρχιτεκτονικά του έργα αφού ενσωματώνει σε αυτά ψηφιακούς
χώρους. Ο όρος ρευστή αρχιτεκτονική δημιουργήθηκε από τον ίδιο, αφού προώθησε σε
μια ανάλυση της άυλης αρχιτεκτονικής των χώρων που είναι καινούριοι και
εικονικοί.

Η σημασιολογία της αρχιτεκτονικής οικολογίας έχει επεκτείνει το περιεχόμενό της,
αφού οι επιστήμονες πραγματώνουν συνδέσεις αυτής με την τέχνη και όλες τους
ανθρωπιστικούς επιστημονικούς τομείς (Banham, 2009). Το περιεχόμενο των ποικίλων
εναλλακτικών οικολογιών συντίθεται από χωροχρονικές και κοινωνικοπολιτικές
παραμέτρους, οι οποίες αναπλάθονται συνεχώς (Rawes, 2013). Επίσης, πρέπει να
επισημανθεί ότι τα κτίρια από άσημους κατασκευαστές εκφράζουν την ίδια
σημαντικότητα με τα κτίρια των διάσημων αρχιτεκτόνων, προσθέτοντας, παράλληλα,
την ίδια αξία.

Εκπαιδευτικά προγράμματα αρχιτεκτονικής
---------------------------------------

Αποτελεί γεγονός ότι υπήρχαν ανέκαθεν εκπαιδευτικά προγράμματα αρχιτεκτονικής,
όπου ένα κομμάτι αυτών αποτελείτο από την διδασκαλία της μουσικής στους
αρχιτέκτονες (MacGilvray, 1992). Παρόλα αυτά, οι αρχιτεκτονικές χαράξεις, οι
οποίες επιβάλλονται, ώστε να ελέγχονται και να αξιολογούνται τα ηχητικά
φαινόμενα, παραμερίστηκαν. Τα τρέχοντα εκπαιδευτικά προγράμματα αρχιτεκτονικής
οργανώνονται με τρόπο που δεν συγχέουν άρρηκτα τη μουσική με τον οργανωμένο
χρόνο και τον αρχιτεκτονικό σχεδιασμό με τον οργανωμένο χώρο (Martin, 1994).
Παραδοσιακά, η μουσική θεωρείται η οργανωμένη μορφή ήχων, η οποία σχετίζεται
άμεσα με τον αρχιτεκτονικό σχεδιασμό, όπου και τα δύο μαζί διαμορφώνουν ένα
πεδίο αυξημένων δυνατοτήτων που μεταβάλλεται αδιάκοπα.

Το έτος 1992 δημιουργείται ένα εργαστηριακό πρόγραμμα, το οποίο απευθυνόταν σε
μαθητές, από το Ινστιτούτο Αρχιτεκτονικής της Νότιας Καλιφόρνιας. Το περιεχόμενο
αυτού περιλάμβανε τα θεωρητικά ζητήματα του ήχου, της μελωδίας, του θορύβου και
της αρμονίας και γενικότερα της ακουστικής επιστήμης, καθώς και γνώσεις για το
πώς κατασκευάζονται και σχεδιάζονται τα μουσικά όργανα. Με βάση αυτήν την αρχή,
τα μαθήματα του εργαστηρίου πλαισιώθηκαν από ένα κείμενο του (Clément, 1989), το
οποίο επεξεργαζόταν την κατασκευή βιολιών και αναλύθηκε από τους μαθητές του
εργαστηρίου. Οι μαθητές προσπάθησαν να αποσαφηνίσουν τις πρακτικές του
κατασκευαστεί, ενώ παράλληλα διέκριναν τα ποικίλα υλικά τα οποία
χρησιμοποιούνται για να κατασκευαστεί ένα βιολί. Σε αυτήν την προσπάθεια
προστέθηκε και η ανάλυση του τρόπου που σχεδιάζεται το μουσικό αυτό όργανο, με
αποτέλεσμα να καταλήξουν να διαμορφώνουν τα αρχιτεκτονικά σχέδια και μοντέλα.
Αυτή η διαμόρφωση επιτεύχθηκε με τη βοήθεια λογισμικών τα οποία είναι κατάλληλα
ώστε να αποσαφηνιστεί καλύτερα ο αρχιτεκτονικός σχεδιασμός και οι μουσικές
συνθέσεις. Αυτό συνεπάγεται και την επαφή που ανέπτυξαν με την ηχητική
αρχιτεκτονική. Ουσιαστικά, οι μαθητές ανέπτυξαν την ικανότητα να εφαρμόζουν
αρχιτεκτονικά μοντέλα με σκοπό να επιλύουν διάφορα προβλήματα (Martin, 1994).

Στο ίδιο πλαίσιο κινήθηκε και η αρχιτεκτονική σχολή στη Βιρτζίνια το έτος 2000.
Εκεί, τα εκπαιδευτικά προγράμματα εμπεριείχαν ιστορικές πληροφορίες για τον ήχο
και την αρχιτεκτονική, ενώ προωθούσαν τον προσανατολισμό των μαθητών στις
θεωρητικές κατηγορίες των αναλογιών και των ελλειπτικών χώρων. Στα πλαίσια των
μαθημάτων οι διδάσκοντες ζήτησαν από τους μαθητές να καταγράψουν χώρους που θα
στηρίζονταν και θα διαμορφώνονταν στις ηχητικές τους μνήμες. Το εύρος αυτής της
καταγραφής ήταν αρκετά μεγάλο, αφού τους επιτράπηκε να απεικονίσουν αυτές τις
μνήμες με διάφορες μεθόδους, οι οποίες καταλαμβάνουν έκταση που εκκινεί από την
αρχιτεκτονική αποτύπωση και φτάνει στην αφαιρετική παρουσίαση. Σε επόμενο
στάδιο, ζητήθηκε στους μαθητές να καταγράψουν ένα ρεαλιστικό ηχητικό περιβάλλον
που αντλούσε πληροφορίες από προεπιλεγμένα κτίρια. Από αυτά οι μαθητές έπρεπε να
αναζητήσουν αναλογίες που υφίσταται το οπτικό και το ηχητικό επίπεδο κατά τη
διάρκεια ενός εικοσιτετράωρου. Οι μαθητές πειραματίστηκαν με την πραγμάτωση
ηχογραφήσεων σε τρεις εσωτερικούς χώρους, ιδέα που πάρθηκε από το έργο του
Lucier, 1969). Σε αυτούς τους πειραματισμούς οι μαθητές αναζήτησαν και ανέλυσαν
τη ρεαλιστική ακουστική και τις συχνότητες του χώρου που επικρατούσαν, ενώ για
αυτή τη διαδικασία βοήθησε η ίδια τους η φωνή. Οι μαθητές συσχέτισαν τις
ποιότητες ήχου που άκουσαν με τα αρχιτεκτονικά στοιχεία του χώρου που μελετούσαν
και ως εκ τούτου αναδύθηκε ένα συγκεκριμένο λεξιλόγιο και δημιουργήθηκαν
αρχιτεκτονικές τάσεις, οι οποίες χαρακτηρίζονταν από ακουστικά και αρχιτεκτονικά
στοιχεία. Τα έπιπλα του χώρου, καθώς και οι τοίχοι συγκέντρωσαν τα στοιχεία που
χρειάστηκαν οι φοιτητές για να δυναμώσουν την ηχητική του χώρου.

Πρέπει να αναφερθεί ότι ο τομέας της ακουστικής οικολογίας αλληλοεπιδρά αδιάκοπα
με τις ηχογραφήσεις πεδίου, οι οποίοι χαρακτηρίζονται ως ηχητικά θραύσματα που
γεννιούνται από την καθημερινότητα αντίθετα με τους ηχητικούς χώρους που είναι
επεξεργασμένοι φαντασιακά όσον αφορά το επίπεδο της ηλεκτρονικής μουσικής
(LaBelle, 1999). Οι έντονοι θόρυβοι της πόλης βαδίζουν παράλληλα με πολύπλοκα
περιβάλλοντα ήχου και σε αυτό το πλαίσιο, οι θόρυβοι εξιδανικεύονται, ενώ οι
αρχιτεκτονικοί σχεδιασμοί παύουν να λαμβάνονται υπόψη από τον ακροατή. Η
ακουστική οικολογία προσεγγίζει τον ήχο δια μέσου του αρχιτεκτονικού μοτίβου και
προσπαθεί να αναδιαμορφώσει την έννοια του συνηθισμένου που εδρεύει στην
καθημερινότητα. Οι ηχογραφήσεις πεδίου παράλληλα με τις στατικές εικόνες
αρχιτεκτονικής εκλαμβάνονται ως αστικοί και βιωμένοι χώροι και σημαντικό είναι
πως δεν μπορούν να προκαθοριστούν. Οι έννοιες του τυχαίου και του εφήμερου
αναδύονται με τρόπο που προωθούν την ακρόαση ως την κινητήρια δύναμη (Truax,
1978).

Ο αρχιτεκτονικός χώρος μαζί με το ηχητικό φαινόμενο, από τα οποία το πρώτο
κρίνεται ως εργαλείο που βοηθά στην μετάδοση του ήχου, συμπλέουν ως ένα σύνολο
που δεν ξεχωρίζουν τα δύο αυτά κομμάτια του (Augoyard and Torgue, 2006). Οι
ακουστικοί οικολόγοι ασχολήθηκαν ενεργά με τον όρο της ησυχίας, αφού, όπως
αναφέρει ο Cage (1960), ο θόρυβος έχει αναλυθεί αρκετά σε αντίθεση με τον όρο
της ησυχίας. Πρέπει να διευκρινιστεί πως μια ήσυχη περιοχή δε χαρακτηρίζεται
αυτόματα σιωπηλή (Wright, 2011), καθώς η σιωπή επιδεικνύει τα στοιχεία της
στατικότητας ενώ η ανθρώπινη φύση έχει προκαθοριστεί να μεταβάλλεται αδιάλειπτα.
Η έννοια των ήσυχων τόπων ερμηνεύεται ως την ελάχιστη εμφάνιση ήχων που
προκαλούνται από τους ανθρώπους, στοιχείο που αντιτίθενται τους ήχους που
ανήκουν στο γεωλογικό και βιολογικό επίπεδο (Βότση, 2014).

Η πάροδος των ετών αποκαλύπτει την δυνητική ενασχόληση των αρχιτεκτόνων και των
κατασκευαστών να καταπιαστούν ώστε να κατασκευάζουν πόλεις που θα είναι πιο
ήσυχες, ενώ παράλληλα θα πάψουν να συνδέονται με την έννοια του ήχου των
μηχανών. Υπό αυτό το πλαίσιο, πραγματοποιήθηκε μια σειρά εργαστηριακών
μαθημάτων, τα οποία δομήθηκαν από τις πηγές που άντλησαν από τον κλάδο της
ακουστικής οικολογίας. Τα εργαστηριακά μαθήματα έλαβαν χώρα στο Πανεπιστήμιο
RMIT στην Μελβούρνη, όπου οι φοιτητές που σπούδαζαν αρχιτεκτονική, ηχητική
τέχνη, αλλά και μουσική συνεργάστηκαν με σκοπό να δημιουργήσουν παρέμβαση στο
τρέχον ηχοτοπίο. Η παρέμβαση υλοποιήθηκε με τρόπο τον οποίο οι φοιτητές
αναδόμησαν τον ακουστικό χώρο μιας τοποθεσίας που είχε υποβαθμιστεί εντός του
ευρύτερου περιβάλλοντος του Πανεπιστημίου (Lacey, 2012).

Ένας κοινωνικός χώρος χρησιμοποιήθηκε ως η περιοχή παρέμβασης, ο οποίος
αποκτούσε δυναμική από τον τρόπο που οι φοιτητές δραστηριοποιούνταν. Σε αυτόν
υπήρχε ένας ανεμιστήρας που παρήγαγε δυνατό θόρυβο και αποτελούσε κομμάτι του
μηχανολογικού συστήματος από το οποίο εξαεριζόταν το Πανεπιστήμιο. Αυτός ο
θόρυβος εξέφραζε το lo-fi ηχητικό περιβάλλον και βάσει αυτού οι φοιτητές
κλήθηκαν να διαμορφώσουν πολλαπλά ηχοτοπία, τα οποία διαμορφώνονταν ανάλογα με
τις θεωρίες της ακουστικής οικολογίας. Αυτά τα ηχοτοπία λειτούργησαν ως βασικό
μέσο για να διαχειριστούν ορθά οι φοιτητές το προβληματικό ηχοτοπίο. Από την
άλλη, οι χωρικές παρεμβάσεις που είχαν προταθεί, χρησιμοποιήθηκαν ως
καλλιτεχνικές ηχητικές οπτικές που προσέφεραν μια νέα αντιμετώπιση στον ήχο που
παρήγαγε ο ανεμιστήρας.

Η παραπάνω οπτική προώθησε αυτόν τον ήχο ως τη φωνή της περιοχής γύρω από το
Πανεπιστήμιο, την οποία οι φοιτητές επεξεργάστηκαν ώστε να την
αποκρυπτογραφήσουν. Ταυτόχρονα, την εμπλούτισαν με ηχητικά φαινόμενα και
περαιτέρω πηγές ήχου, ενώ υλοποίησαν μουσικές παραστάσεις σε ηλεκτροακουστικό
επίπεδο. Οι παραστάσεις επιτεύχθηκαν με την τοποθέτηση μεγάφωνων στις πλαϊνές
εξόδους του εξαερισμού, ενώ το παρόν ηχητικό περιβάλλον μετασχηματίστηκε, αφού
αλληλοεπίδρασε με τα φυσικά αντικείμενα των ανεμόκρουστων. Παράλληλα, επίστρωσαν
τα πλαϊνά με εξειδικευμένα υλικά, των οποίων ο ήχος ενεργοποιείτο με την αίσθηση
της κίνησης. Η μελέτη και τα πειράματα των φοιτητών βοήθησαν στο να αποδειχτεί
ότι οι κάτοικοι επιθυμούν τη δημιουργική αλληλεπίδραση με το ηχοτοπίο της
περιοχής που διαμένουν, εφόσον όμως τους δοθεί αυτή η ευκαιρία. Επιπλέον,
απεδείχθη η ανάγκη των κατοίκων να αναζωογονήσουν και να αναδιαμορφώσουν την
πόλη τους δια μέσου της χρήσης του ηχοτοπίου ως βασικού μέσου.

Βιβλιογραφία
============

Augoyard, Jean-Froncois, and Torgue, Henry (2006). Sonic Experience: A Guide to
Everyday Sounds, McGill-Queen's University Press.

Banham, Reyner (2009). Los Angeles: the architecture of four ecologies, Univ of
California Press.

Cage, John (1960). 4'33": for any instrument or combination of instruments,
Henmar Press.

Clément, Claude (1989). Voice of the Wood, Dial Books.

Edition, Danish Biographical Lexicon - 3rd (2009 - 2014). "Steen Eiler
Rasmussen".

Hendy, D. (2013). Noise: A Human History of Sound and Listening, HarperCollins.

Joshua, David (2015). "Podcast: Discover Sites & Sounds of NYC’s Park in the Sky
with Co-Founder Joshua David" Friends of The High Line.

Kang, J. (2006). Urban sound environment, CRC Press.

Karapostoli, Aimilia, and Tsinikas, Nikos "Sounding Thessaloniki; Architectural
Representation of an Invisible City." Proc., Invisible Places \| Sounding
Cities.

Kimmelman, Michael (2015). "Dear Architects: Sound Matters" The New York Times -
Critic's Notebook.

LaBelle, Brandon (1999). "Site of Sound: of Architecture and the Ear", Brandon
LaBelle, and Steve Roden, eds., Smart Art Press.

Lucier, Alvin (1969). I am sitting in a room.

MacGilvray, Daniel F (1992). "The proper education of musicians and architects"
Journal of Architectural Education, 46(2), 87-94.

Malnar, Joy Monice (2004). Sensory design, U of Minnesota Press.

Martin, Elizabeth (1994). Pamphlet Architecture 16: Architecture as a
Translation of Music, Princeton Architectural Press.

Pallasmaa, Juhani (2013). The Eyes of the Skin: Architecture and the Senses,
Wiley.

Pijanowski, B. C., Farina, A., Gage, S. H., Dumyahn, S. L., & Krause, B. L.
(2011). What is soundscape ecology? An introduction and overview of an emerging
new science. Landscape ecology, 26(9), 1213-1232.

Rasmussen, Steen Eiler (1964). Experiencing Architecture, M.I.T. Press.

Rawes, Peg (2013). Relational architectural ecologies: architecture, nature and
subjectivity, Routledge.

Samuels, D. W., Meintjes, L., Ochoa, A. M., & Porcello, T. (2010). Soundscapes:
Toward a sounded anthropology. Annual Review of Anthropology, 39, 329-345.

Schafer, R. Murray (1977c). The Tuning of the World, Knopf.

Schafer, R. Murray (1993). The Soundscape: Our Sonic Environment and the Tuning
of the World, Inner Traditions/Bear.

Sheridan, Ted, and Van Lengen, Karen (2003). "Hearing architecture: Exploring
and designing the aural environment" Journal of Architectural Education, 57(2),
37-44.

Truax, B. (1999). Handbook for Acoustic Ecology. Burnaby. British Columbia:
Cambridge Street Publishing.

University, RMIT (2016). "Mr Jordan Lacey biography",
<http://www.rmit.edu.au/contact/staff-contacts/academic-staff/l/lacey-mrjordan/>
, (10/04/2016).

Walter, Eugene Victor (1988). Placeways: A theory of the human environment, UNC
Press Books.

Westerkamp, Hildegard (2000). "Editorial" Soundscape, 1(1).

Wright, Mark Peter (2011). "Ear Room: Hildegard Westerkamp",
\<http://www.soundandmusic.org/features/ear-room/hildegard-westerkamp\>,
(23/03/2016).

Zumthor, Peter (2006). Atmospheres: Architectural Environments-Surroundins
Objects, Birkhäuser.

Βότση, Νεύτα - Ελευθερία (2014). Δίκτυο περιοχών υψηλής ακουστικής αξίας και
βιοποικιλότητας Διδακτορική διατριβή, Αριστοτέλειο Πανεπιστήμιο Θεσσαλονίκης,
Θεσσαλονίκη
